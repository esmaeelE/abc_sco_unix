چیزهایی که باید بدانید

قبل از شروع به یادگیری جدی bash مواردی هست که ابتدا باید نسبت به آن‌ها آگاهی مناسبی داشته باشید.اینها مطالبی هستند که خیلی ساده و واضح نمی‌باشند. اما پس از درک آن‌ها رفتارهای شل برای شما مأنوس‌تر می‌گردد.

در یک سیستم یونیکسی هر چیزی یک فایل است. ممکن است به نظر واضح باشد، البته که یک سند متنی یک فایل است، یا یک تصویر یا فایل صوتی هم همین‌طور. اما یک دایرکتوری چه؟ آن هم یک فایل است که محتوی اطلاعاتی در مورد سایر فایلهاست.دیسک‌ها هم در لینوکس فایل هستند. برای درک اهمیت مطلب نقل‌قولی در اینجا لازم است. « به تجربه دریافته‌ایم که کاربر مبتدی در زمینه کامپیوتر، ایده پرونده و معنای آن را به سادگی و وضوح فردی خبره در کامپیوتر نمی‌فهمد. همچنین دریافته‌ایم که بعضی کاربران کهنه کار کامپیوتر نیز آن‌طوری هم که فکر می‌کنند آگاهی چندانی در باره پرونده‌ها ندارند. به‌خصوص وقتی که بحث مبانی پرونده‌ها در یونیکس پیش می‌آید. در نهایت نیز پی برده‌ایم که خود ما هم آن قدری که فکر می‌کنیم در باره پرونده‌ها نمی‌دانیم و موردی به سادگی مجوزها بیش از اندازه موجب به خطا رفتنمان می‌گردد.»(نقل از صفحه ۴۷ ویرایش سوم کتاب خودآموز استفاده از Unix اثر کوین ریچارد-اریک جانسون ترجمه آقای محمدرضا آیت‌اله‌زاده شیرازی- انتشارات چرتکه که توسط کانون نشر علوم در سال ۷۴ چاپ گردیده است.)

در لینوکس یک فایل فقط جریانی از بیت‌ها و بایت‌ها هستند و لینوکس دلواپس آن نیست که این بایت‌ها از کجا می‌آیند، بلکه برنامه‌های تحت لینوکس از آن‌ها مراقبت می‌کنند. در یک سیستم یونیکسی یک فایل متنی و یک اتصال شبکه هر دو یک فایل هستند. این ویرایشگر متنی و برنامه کاربردی اینترنتی شما هستند که می‌دانند با فایل مربوط به خود چگونه رفتار کنند.

«لینکلن گفت ' حکومت باید مال مردم، توسط مردم، برای مردم' باشد، تامپسون و ریچی یونیکس را طوری طراحی کردند که ' مال فایلها، توسط فایلها، و برای فایلها' باشد.هر چه در دنیای یونیکس انجام می‌دهید از طریق فایلها صورت می‌گیرد.»( نقل از صفحه ۸۵ کتاب خودآموز sco unix اثر تام کاتبرتسون ترجمه مری شاخو – ناشر کانون نشر علوم سال ۷۱) فایلها، دایرکتوری‌ها، دیسک‌ها، صفحه نمایش، صفحه‌کلید، چاپگر، وغیره همه در سیستم‌های یونیکسی ازجمله در لینوکس فایل می‌باشند. 

